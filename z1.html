<html>
	<head>
		<title> собаки </title>
	
	
	</head>
	
	
	
	<body>
	<h1>ТВАРИНИ У ЗАКОНІ: ПРО ВІДПОВІДАЛЬНІСТЬ ЗА ЖОРСТОКІСТЬ</h1>
	
	
		<p><b>У містах проходять акції проти жорстокого поводження з тваринами.</b> У соцмережах повідомляють про випадки знущання над собаками, кішками. За фактами жорстокого поводження з тваринами поліцейські відкривають кримінальне провадження. Це все – реалії нашого життя. Про відповідальність за жорстоке поводження з тваринами розповідає фахівчиня Маріупольського місцевого центру з надання БВПД Вікторія Афоніна. </p>  
	<p>Законом України «Про захист тварин від жорстокого поводження»  закріплені поняття тварин, диких тварин, домашніх тварин тощо, а також визначено що таке жорстоке поводження з тваринами.
	
Так, жорстоке поводження з тваринами – це знущання над тваринами, у тому числі безпритульними, що спричинило мучення, завдало їм фізичного страждання, тілесні ушкодження, каліцтво або призвело до загибелі, нацьковування тварин одна на одну та на інших тварин, вчинене з хуліганських чи корисливих мотивів, залишення домашніх та сільськогосподарських тварин напризволяще, у тому числі порушення правил утримання тварин.</p>
	<p>Адміністративна відповідальність за жорстоке поводження з тваринами, а саме знущання над тваринами, завдання побоїв або вчинення інших насильницьких дій, що завдали тварині фізичного болю, страждань і не спричинили тілесних ушкоджень, каліцтва чи загибелі, залишення тварин напризволяще, у тому числі порушення правил утримання тварин, застосовується у вигляді накладення штрафу від 200 до 300 неоподатковуваних мінімумів доходів громадян з конфіскацією тварини, якщо перебування тварини у власника становить загрозу для її життя або здоров’я.

Ті самі дії, вчинені стосовно двох і більше тварин, або групою осіб, або особою, яку протягом року було піддано адміністративному стягненню за таке саме порушення, пропаганда жорстокого поводження з тваринами - тягнуть за собою накладення штрафу від 300 до 500 неоподатковуваних мінімумів доходів громадян або адміністративний арешт на строк до п’ятнадцяти діб з конфіскацією тварини, якщо перебування тварини у власника становить загрозу для її життя або здоров’я.

Насильницькі дії стосовно тварин, спрямовані на задоволення статевої пристрасті, -тягнуть за собою накладення штрафу від 200 до 500 неоподатковуваних мінімумів доходів громадян з конфіскацією тварини, якщо перебування тварини у власника становить загрозу для її життя або здоров’я.</p>
		<p><i>Карпіна Олега</i></p>
	</body>
</html>